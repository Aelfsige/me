---
author: Arwin B.
title: A Hundred Needles
---
This 

Isang magandang araw noon na ako ay nagpasya upang tumakbo. Nagpalit ako ng damit at shorts para komportable at inaayos ang app sa phone para malaman kung ilang oras ako tatakbo. Maganda naman ang naging takbo ko at pag-uwi, ako ay nagpalit kaagad upang hindi matuyuan ng pawis. Nagpahinga saglit, naglinis ng aking kwarto at hinugasan ang aking maduming paa upang dahil sa mga alikabok sa sahig. Medyo may nararamdaman ako na sumasakit sa aking katawan pero hindi ko masyadong pinansin ito dahil "normal" lang ang sakit pagkatapos kong tumakbo. Bago kumain, ako ay humiga sa aming sofa upang magpahinga. Pagkagising, ang aking mga paa ay sobrang sakit at parang hindi na ako makatayo upang lumakad at kumuha ng tubig. Nagpatulong ako sa lola ko sa pag-upo at sa pag-inom ng tubig at ng mahawakan ang aking leeg, ito raw ay mainit, sobrang init. Kailangan pa ako kuhanan ng temperatura upang malaman kung lagnat lang ba o iba na. Dahil sa sakit, wala na akong masyadong ginawa at ako lamang ay nakaupo, hinihintay ang aking ina. Noong siya'y dumating, ganoon pa rin kaiinit ang aking katawan. 

Lulubog na ang araw nang ako'y dalhin sa ospital upang magpatingin. Kinuhanan ako ng *blood pressure*, timbang, at temperatura. Agad naman kaming binigyan ng pwesto upang ako ay makahiga at may itinurok na sa akin na gamot. Kinuhanan din ako ng dugo upang makita kung anong meron sa akin. Medyo nilalamig ako sa aking higaan at medyo hindi mapakali. Medyo matagal bago dumating ang resulta ng aking dugo kaya bumili muna ng ulam ang aking ina dahil wala pa kaming kain. Nang dumating resulta, ako'y ... medyo natulala. Alam mo 'yung *moment* sa palabas na kapag may nalaman 'yung isang tao na hindi ayon sa kanyang inaasahan, natutulala sila at kapag may nagsasalita sa paligid, mababa ang kanilang boses. Parang ganoon ang aking naramdaman. Nagka-dengue daw ako.

Maaari akong manatili sa ospital upang gamutin o umuwi at doon magpagaling dahil hindi pa naman lubha at kayang maagapan kung sakali. Sa takot at pangamba, pinili kong umuwi. Medyo tahimik ako sa sasakyan pag-uwi, iniisip kung paano ito nangyari, bakit sa akin nangyari, magkano gagastusin kung ako ay ma-ospital. Tulog na ang lahat nang kami ay makauwi, natulog ako katabi ng aking ina sa malamig na kwarto. Uminom din ako ng maraming tubig tulad ng sabi ng doktor. Kinabukasan, hindi humupa ang aking sakit. Mas lalong mainit ang aking katawan at sa bawat pagsubok sa pagtayo ay pakiramdam ko ako'y tutumba. Nagpasya na kami na babalik kami ng ospital upang gamutin ito. Pinakain muna ako sa itaas habang sila naman ay kumakain sa ibaba. Ako lamang mag-isa. Pagkatapos ay kami'y nagbihis at pumunta na sa ospital. Hindi maganda ang aking mga karanasan sa unang oras ko sa ospital. 

Dinala ako diretso sa emergency, ginawa ang *standard procedure* at kinuhanan ako ng dugo. Dahil wala pang kwarto na kung saan pwedeng manatili, ako ay nilagay muna sa isang maliit na silid na may lababo, higaan, at palikuran. Malimig sa kwarto na ito at ayaw ko sa sobrang lamig na galing sa *aircon*. Ako ay nanatiling nakahiga, nakatutok ang malamig na hangin sa akin, balot sa makapal na kumot. Kailangan daw na malamig ang silid upang mabawasan ang init sa katawan at isa na rin sa mga panlaban sa sakit na aking iniinda. Ang nagbabantay sa akin ay ang aking mga lola habang ang aking ina ay nag-aasikaso sa mga papeles at sa kwarto na aking tutuluyan. 

Nang may kwarto na, malamig pa rin ang silid pero komportable na ang aking hinihigaan. Sa bawat pagtulog, may basang bimbo ako palagi sa aking ulo upang mawala ang init sa aking katawan. Naiwan ang aking ina tuwing gabi hanggang umaga upang magbantay sa akin at magbabantay naman ang aking mga lola o ang aking kapatid kasama ang aking tita. Tuwing umaga, may almusal na binibigay sa akin. Meron akong nakukuhang tinapay, kape, saging, at Energen o minsan, merong biscuit. Sila din ay namimigay ng diyaryo. Dito ko lang nalaman na may diyaryo pa pala. Hindi ko kasi lagi nakikita na may nagtitinda o nagamit nito kaya nagulat lang ako na may ganito pa pala. Dahil walang magawa, binabasa ko ito minsan pero wala akong natatapos. Napaka-*boring* ng araw ko dahil nakahiga lang ako, minsan natutulog na lang ako dahil sa sakit na nararamdaman. Sa umaga ako'y kakain, bibihisan, kukuhanan ng dugo. Sa tanghali, ako'y tulog o nanonood sa aking *cellphone*. Sa gabi, ako'y kakain 
